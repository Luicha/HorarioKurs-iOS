Спи, Ісусе, спи

Спи, Ісусе, спи, спатоньки ходи,
Я Тебе му колисати,
Пісоньками присипляти:
Люлі, серденько, люлі.

Спи, Лелійко, спи, головку склони
Ти на рученьки Марії, 
Бач, Вона Тебе леліє:
Люлі, серденько, люлі.

Спи, Убогий, спи, рученьки зложи,
Йосифа ще не видати,
Несе хлібця Тобі дати:
Люлі, серденько, люлі.

Спи, Терпіння, спи, очка зажмури,
Не питай, що колись буде,
Що зготовлять Ти хрест люди...
Люлі, серденько, люлі.

Спи, Ісусе, спи, а Серце втвори,
Най при ньому спочиваю,
Тут на землі і там в Раю, 
Люлі, серденько, люлі.