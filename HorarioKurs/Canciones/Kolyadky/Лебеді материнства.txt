Виростеш ти, сину, вирушиш в дорогу,
Виростуть з тобою приспані тривоги.
	За тобою завжди будуть мандрувати
	Очі материнські і білява хата.

І якщо впадеш ти на чужому полі,
Прийдуть з України верби і тополі.
	Стануть над тобою, листям затріпочуть,
	Тугою прощання душу залоскочуть.

Можна вибрать друга і по духу брата,
Лиш не можна, сину, матір вибирати.
	Можна все на світі вибирати, сину,
	Вибрати не можна тільки Батьківщину.
