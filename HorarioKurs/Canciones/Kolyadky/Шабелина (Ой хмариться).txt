Ой, хмариться, туманиться,
Дрібні дощі йдуть.
    Там молоді жовнярики
    Мед-горілку п'ють.

П'ють горілку, ще й наливку,
Їдять пампушки,
    Та ще й собі споглядають
    На чужі жінки.

Чужа жінка, як ягідка,
Як вишневий цвіт,
    А ти ж мені, шабелино,
    Зав'язала світ.

Візьму я ж тебе, шабелино,
Та й за гострий край,
    Пущу я ж тебе, шабелино,
    В глибокий Дунай.

Плавай, плавай, шабелино,
Вчися плавати,
    А я піду, молод жовняр,
    Жінку шукати.

А як я собі, шабелино,
Жіночку знайду,
    Тоді я тебе, шабелино,
    До боку припну.

Ой, хмариться, туманиться,
Дрібні дощі йдуть.
    Там молоді жовнярики
    Мед-горівку п'ють.

Ой хмариться, туманиться,
Дрібні дощі йдуть.
    Там молоді жовнярики
    Мед-горілку п'ють.
